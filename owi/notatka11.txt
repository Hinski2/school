Ochrona własności przemysłowej. Prawo patentowe Agnieszka Kwiecień-Madej

Przydatne linki: Tekst ustawy prawo własności przemysłowej: https://isap.sejm.gov.pl/isap.nsf/download.xsp/WDU200104905/08/U/D20010508Lj.pdf Strona internetowa Urzędu Patentowego RP: https://uprp.gov.pl/pl "PWP w pigułce" mini skrypt Urzędu Patentowego: https://uprp.gov.pl/sites/default/files/2019-12/Ochrona_wlasnosci_przemyslowej_w_pigulce.pdf Podcast: https://www.youtube.com/playlist?list=PLEY-zSsDUaSgfksQoOPj-KCeKXSEFDb3e

Co to jest własność przemysłowa? Jest to jedna z podstawowych dziedzin własności intelektualnej. To zbiorcza kategoria obejmująca dobra niematerialne związane z szeroko pojętą działalnością gospodarczą (w szczególności wytwórczą lub handlową, ale również przemysłów rolnego, wydobywczego, wszystkich produktów wytworzonych i naturalnych np. win, zbóż, liści tytoniu, owoców, zwierząt, minerałów, wód mineralnych, piwa, kwiatów).

Tradycyjnie własność przemysłowa obejmuje:

    Rozwiązania (wynalazki, wzory użytkowe, topografie układów scalonych, wzory przemysłowe, projekty racjonalizatorskie) – rozumiane jako zaplanowane koncepty prowadzące do realizacji danego celu (rozstrzygnięcia problemu) w dziedzinie technicznej, funkcjonalnej, estetycznej.

    Niektóre znaki i symbole (znaki towarowe i oznaczenia geograficzne), przekazujące pewne informacje lub wywołujące u uczestników obrotu gospodarczego pewne skojarzenia.

Po co chronić własność przemysłową?

    Zwiększa pewność obrotu, zmniejszając ryzyko naruszeń oraz ułatwia dochodzenie roszczeń wobec nieuczciwych konkurentów.

    Podnosi prestiż, kształtuje atrakcyjny wizerunek.

    Ułatwia komercjalizację i transfer technologii (umowy o przeniesieniu praw; umowy licencyjne).

    Stanowi istotny składnik majątku, w tym zwiększa dochody i umożliwia zwrot nakładów inwestycyjnych.

    Wzmacnia pozycję na rynku i przewagę konkurencyjną oraz stanowi zachętę do innowacyjności i kreatywności.

Różnice między prawem autorskim a prawem własności przemysłowej

    Kryterium: Źródło ochrony prawnej Prawo autorskie: Ustawa z dn. 4 lutego 1994 r. o prawie autorskim i prawach pokrewnych. Prawo własności przemysłowej: Ustawa z dn. 30 czerwca 2000 r. prawo własności przemysłowej.

    Kryterium: Przedmiot ochrony Prawo autorskie: Utwór. Prawo własności przemysłowej: Wynalazek, wzór użytkowy, wzór przemysłowy, znak towarowy, oznaczenie geograficzne, topografie układów scalonych.

    Kryterium: Wymogi formalne Prawo autorskie: Brak wymogów rejestracyjnych. Prawo własności przemysłowej: Rejestracja w UPRP (Urząd Patentowy RP).

    